Continua la discussione da [FAQ: AIRE e dintorni (iscrizione, obblighi...)](http://community.australiafacile.com/t/faq-aire-e-dintorni-iscrizione-obblighi/75):

Nell'ultimo thread, avevamo lasciato una domanda quasi in sospeso...

[quote="Andrea_Mattia, post:1, topic:75, full:true"]

***10. Sono iscritto all'AIRE. Ottimo! Questo significa che non devo dichiarare i redditi in Italia, giusto?***

Sbagliato. La residenza AIRE è prova di aver spostato la **residenza civilistica** all'estero. Per quel che riguarda la residenza fiscale, le condizioni sono diverse. Ne abbiamo parlato in un altro *thread*.

[/quote]

Ecco cosa dice una fonte non ufficiale, ma ben documentata ([Tasse-Fisco](http://www.tasse-fisco.com/persone-fisiche/residenza-fiscale-persone-fisiche-italia/5968/)):

> L’iscrizione all’AIRE non è di per sè rilevante per escludere la residenza fiscale in Italia se sono rispettate le altre presunzioni o prove per il domicilio in Italia, inteso sempre come sede principale degli affari e interessi economici, nonché delle proprie relazioni personali (Sentenza n. 13803 del 13.7.2001, depositata il 7.11.2001).

Per comprendere meglio la situazione, citiamo una sentenza della Commissione Tributaria Regionale di Genova (sezione 7, Reg. Generale n. 224/12, Udienza del 16/11/2012 ore 09:30; sentenza n. 39, pronunciata il 16/11/2012). Si trova [qui a pagina 51 del pdf](http://www.rivista.ssef.it/www.rivista.ssef.it/file/public/file_pdf/Massimari%202012/Massimario%2020122013%20Liguria/Liguria5.pdf); ne riportiamo un lungo estratto:

> I criteri per la determinazione della residenza fiscale delle persone fisiche in Italia sono dettati dall'articolo 2 del dpr. n. 917/1986 (TUIR), il quale stabilisce che "*ai fini delle imposte sui redditi si considerano residenti nello Stato le persone fisiche che per la maggior parte del periodo d'imposta sono iscritte nelle anagrafi della popolazione residente, hanno la residenza o il domicilio nel territorio dello Stato ai sensi del codice civile*". Tali condizioni sono tra loro alternative; ovvero la sussistenza anche di una sola di esse è sufficiente a far ritenere che un soggetto, ai fini fiscali, sia qualificato residente in Italia.
> Come indicato dalla norma, le nozioni cui occorre fare riferimento sono quelle del codice civile, che nell'articolo 43 stabilisce che "*il domicilio di una persona è nel luogo in cui essa ha stabilito la sede principale dei suoi affari e interessi. La residenza è nel luogo in cui la persona ha la dimora abituale*".
> La residenza è configurata dalla permanenza del soggetto in un luogo in maniera sufficientemente stabile e dall'intenzione di dimorarvi. Il domicilio è costituito sia da un dato oggettivo che da un elemento soggettivo: esso si determina nella concentrazione in un luogo degli affari e degli interessi della persona, senza la necessità della sua presenza effettiva, e nella volontà del soggetto di costituire e mantenere in un determinato luogo il centro principale della generalità dei rapporti.
> Gli interessi che rilevano, un tempo limitati solo al settore economico o patrimoniale, oggi si devono intendere riferiti, per unanime interpretazione giurisprudenziale, anche alla sfera morale, sociale e familiare.
> Il legislatore ha, poi, introdotto il comma 2-bis all'interno dell'articolo 2 del TUIR che dispone "*si considerano altresì residenti, salvo prova contraria, i cittadini italiani cancellati dalle anagrafi della popolazione residente ed emigrati in Stati o territori aventi un regime fiscale privilegiato...*" i cd. paradisi fiscali, Paesi iscritti in una lista elaborata dal ministero delle Finanze.

Il testo della sentenza continua poi così:

> Ma non tutta la documentazione che di solito viene addotta appare idonea.
> Così per la iscrizione all'AIRE. Se il cittadino italiano ha spostato la propria dimora all'estero, occorre che egli provveda alla cancellazione dall'anagrafe tributaria e che contestualmente si iscriva all'anagrafe degli italiani residenti all'estero (AIRE). Tuttavia il contribuente che, pur cancellato dall'anagrafe della popolazione residente ed iscritto all'AIRE, mantenga in Italia la propria dimora abituale o la sede principale dei propri affari ed interessi, si considera ugualmente residente nel territorio dello Stato. Dal punto di vista fiscale, infatti, l'iscrizione all'AIRE attesta solamente la non residenza in Italia. Questa interpretazione trova confermata nella giurisprudenza della Cassazione (cfr. sentenza n. 13803 del 13.7.2001), secondo cui la semplice cancellazione dall'anagrafe della popolazione residente per trasferire la residenza all'estero può non essere sufficiente a far perdere lo *status* di residente sotto il profilo fiscale, qualora il soggetto mantenga nel territorio nazionale i propri interessi (famiglia, proprietà, ecc).
> Così per uno dei principali mezzi di prova consistente nella produzione di documenti da cui risulta la locazione di appartamenti all'estero: il fatto di avere un appartamento in locazione all'estero non rappresenta una condizione sufficiente a far ritenere di avere all'estero la residenza fiscale. Una conclusione contraria confonderebbe, infatti, il concetto di residenza civilistica con quello di domicilio fiscale e non è certamente in linea con le decisioni che si sono pronunciate sull'argomento. La stipula di un contratto di locazione, quindi, può dimostrare la non residenza civilistica in Italia, ma non l'assenza di domicilio fiscale nel territorio italiano.
> Alla fine è una questione di valutazione complessiva delle prove (cfr tra le altre Cassazione n. 16284 del 13.6.2007).
> Affinché il soggetto venga riconosciuto fiscalmente residente in Italia, sarà sufficiente dimostrare la sussistenza in Italia della sede principale dei suoi affari ed interessi (intesi come sopra detto in senso ampio, comprensivo non solo dei rapporti di natura patrimoniale ed economica, ma anche di quelli, familiari e sociali).
> Occorre una valutazione complessiva della situazione del contribuente. Valutazione che, indipendentemente dalla presenza fisica e dalla attività lavorativa, che può anche essere esplicata prevalentemente all'estero, permetta di stabilire che la sede principale degli affari ed interessi del soggetto si trova, in realtà, nel territorio italiano.
> Il fatto che i figli, o la moglie, risiedano in Italia è sicuramente un indizio importante per poter affermare che un dato soggetto abbia in Italia il proprio centro di interessi affettivi. Né vale a tale proposito l'invocata separazione di fatto dal coniuge: la separazione di fatto dei coniugi è una situazione non contemplata dalla legge e, quindi, giuridicamente non rilevante.

In conclusione, è importante distinguere:

* **Residenza civilistica**
* **Residenza fiscale**

La prima, stando alla sentenza, è spostata attraverso l'iscrizione AIRE.
Per spostare la seconda, invece, 

* non è sufficiente l'AIRE
* non è sufficiente nemmeno la cancellazione dall'anagrafe tributaria
* non è sufficiente l'assenza di interessi patrimoniali in Italia
* non è sufficiente l'assenza di redditi percepiti in Italia

Perché **basta un legame affettivo o familiare** (o un incarico amministrativo) per giudicare che il centro dei vostri interessi è rimasto in Italia -- facendo di voi un residente fiscale -- nonostante tutto questo popò di roba.

***Che disastro... l'interpretazione di "centro di interessi" è molto ampia. Che fare?***

In realtà, basta stare un attimo attenti.
@karim ci ha suggerito [una guida su come abbandonare la residenza (fiscale italiana) e vivere felici all'Estero](http://www.italiansinfuga.com/2014/10/30/come-abbandonare-la-residenza-fiscale-italiana-e-vivere-felici-allestero/).

[Un'altra guida si trova qui](http://www.nomadidigitali.it/amministrazione-fisco-e-finanze/come-rinunciare-alla-residenza-fiscale-italiana-e-andarsene-all-estero/).
